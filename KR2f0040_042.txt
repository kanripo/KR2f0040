# -*- mode: mandoku-view; -*-
#+TITLE: 名臣經濟錄
#+DATE: 2015-08-24 22:33:58.490692
#+PROPERTY: ID KR2f0040
#+PROPERTY: BASEEDITION WYG    
#+PROPERTY: JUAN 卷四十二
<pb:KR2f0040_WYG_042-1a>¶
欽定四庫全書¶
　名臣經濟錄卷四十二¶
　　　　　　　　　　　　　明　黄訓　編¶
　兵部(職方下之上/)¶
　　陳言邊務疏(王守仁/)¶
邇者切見皇上以彗星之變警戒修省又以邉方多故¶
命將出師宵旰憂勤不遑寧處此誠聖主遇災能警臨¶
事而懼之盛心當兹多故主憂臣辱孰敢愛其死况有¶
<pb:KR2f0040_WYG_042-1b>¶
一二之見而忍不以上聞耶臣愚以為今之大患在於¶
為大臣者外託慎重老成之名而内為固禄希寵之計¶
為左右者内挾交蟠蔽壅之資而外肆招權納賄之惡¶
習以成俗互相為奸憂世者謂之顛狂進言者目以浮¶
躁沮抑正大剛直之氣而養成怯懦因循之風故其衰¶
耗頺塌將至於不可支持而不自覺今幸上天仁愛適¶
有邊陲之患是憂慮警省易轅改轍之機也此在陛下¶
必宜自有所以痛革弊源懲艾而振作之者矣新進小¶
<pb:KR2f0040_WYG_042-2a>¶
臣何敢僣聞其事以干出位之誅至於軍情之利害事¶
機之得失茍有所見是固芻蕘之可進卒伍之所得言¶
者也臣亦何為而不可之有雖其所陳未必盡合時論¶
然私心竊以為必宜如此則亦不可以茍避乖剌而遂¶
已於言也謹陳便宜八事以備採擇一曰蓄材以備急¶
二曰舎短以用長三曰簡師以省費四曰屯田以供食¶
五曰行法以振威六曰敷恩以激怒七曰損小以全大¶
八曰嚴守以乘弊何謂蓄材以備急臣惟將者三軍之¶
<pb:KR2f0040_WYG_042-2b>¶
所恃以動得其人則克以勝非其人則敗以亡其可以¶
不豫蓄哉今者邊方小冦曾未足以辱偏禆而朝廷㑹¶
議推舉固已倉皇失措不得已而思其次一二人之外¶
曾無可以繼之者矣如是而求其克敵致勝其將何恃¶
而能乎夫以南宋之偏安猶得宗澤岳飛韓世忠劉錡¶
之徒以為之將李綱之徒以為之相尚不能止金人之¶
衝突今以一統之大求其任事如數子者曾未見有一¶
人萬一敵人長驅而入不知陛下之臣孰可使以禦之¶
<pb:KR2f0040_WYG_042-3a>¶
若之何其不寒心而早圖之也臣愚以為今之武舉僅¶
可以得騎射搏擊之士而不足以收韜畧統馭之才今¶
公侯之家雖有教讀之設不可虚應故事而實無所禆¶
益誠使公侯之子皆聚之一所擇文武兼濟之才如今¶
之提學之職者一人以教育之習之以書史騎射授之¶
以韜畧謀猷又於武學生之内嵗升其超異者於此使¶
之相與磨礲砥礪日稽月考别其才否比年而校試三¶
年而選舉至於兵部自尚書以下其兩侍郎使之每嵗¶
<pb:KR2f0040_WYG_042-3b>¶
更迭巡邊於科道部屬之内擇其通變特達者二三人¶
以從因使之得以周知道里之逺近邊闗之要害敵情¶
之虚實事勢之緩急無不深諳熟察於平日則一旦有¶
急所以遥度而徃蒞之者不慮無其人矣孟軻有云茍¶
為不畜終身不得臣願自今畜之也何謂舎短以用長¶
臣惟人之才能自非聖賢有所長必有所短有所明必¶
有所蔽而人之常情亦必有所懲於前而後有所警於¶
後吳起殺妻忍人也而稱名將陳平受金貪人也而為¶
<pb:KR2f0040_WYG_042-4a>¶
謀臣管仲被囚而建霸孟明三北而成功顧上之所以¶
駕馭而鼓動之者何如耳故曰用人之仁去其貪用人¶
之智去其詐用人之勇去其怒夫求才於倉卒艱難之¶
際而必欲拘於規矩繩墨之中吾知其必不克矣臣嘗¶
聞諸道路之言曩者邊闗將士以驍勇强悍稱者多以¶
過失罪名擯棄於閒散之地夫有過失罪名其在平居¶
無事誠不可使處於人上至於今日之多事則彼驍勇¶
强悍亦誠有足用也且彼擯棄之久必且悔艾前非以¶
<pb:KR2f0040_WYG_042-4b>¶
思奮勵今誠委以數千之衆使得立功自贖彼又素熟¶
於邊事加之以積慣之餘其與不習地利志圖保守者¶
功宜相逺矣古人有言使功不如使過是所謂使過也¶
何謂簡師以省費臣聞之兵法曰日費千金然後十萬¶
之師舉夫古之善用兵者取用於國因糧於敵猶且日¶
費千金今以中國而禦四方非漕輓則無粟非征輸則¶
無財是固不可以言因糧於敵矣然則今日之師可以¶
輕出乎臣以公差在外甫歸旬日遥聞出師竊以為不¶
<pb:KR2f0040_WYG_042-5a>¶
必然者何則北地多寒今炎暑漸熾敵性不耐我得其¶
時一也敵恃弓矢今大雨時行筋膠解弛二也敵逐水¶
草以為居射生畜以為食今已蜂屯兩月邊草殆盡野¶
無所獵三也以臣料之官軍甫至敵且遁矣夫兵固有¶
先聲而後實者今師旅既行言已無及惟有簡師一事¶
猶可以省虚費而得實用夫兵貴精不貴多今速詔諸¶
將密於萬人之内取精健足用者三分之一而餘皆歸¶
之京師萬人之聲既揚矣今密歸京師邊闗固不知也¶
<pb:KR2f0040_WYG_042-5b>¶
是萬人之威猶在也而其實又可以省無窮之費豈不¶
為兩便哉况今官軍之出戰則退後功則争先亦非邊¶
将之所喜彼之請兵徒以事之不濟則責有所分焉耳¶
今誠於邊塞之卒以其所以養京軍者而養之以其所¶
以賞京軍者而賞之旬日之間數萬之衆可立募於帳¶
下奚必自京而出哉何謂屯田以給食臣惟兵以食為¶
主無食是無兵也邊闗轉輸水陸千里踣頓捐棄拾而¶
致一故兵法曰國之貧於師者逺輸逺輸則百姓貧近¶
<pb:KR2f0040_WYG_042-6a>¶
師貴賣貴賣則百姓財竭此之謂也今之軍官既不堪¶
戰陣又使無事坐食以益邊困是與敵為謀也三邊之¶
戍方以戰守不暇耕農誠使京軍分屯其地給種授器¶
待其秋成使之各食其力敵至則授甲歸屯遥為聲勢¶
以相掎角敵去仍復其業因以其暇繕完敵所拆毁邊¶
墻亭堡以遏衝突如此雖未能盡給塞下之食亦可以¶
少息輸餽矣此誠智士俟時之道王師出於萬全之長¶
䇿也何謂行法以振威臣聞李光弼之代子儀也張用¶
<pb:KR2f0040_WYG_042-6b>¶
濟斬於轅門狄青之至廣南也陳曙戮於戯下是以皆¶
能振疲散之卒而摧方强之敵今邊臣之失機者徃徃¶
以計倖脱朝喪師於東陲暮調守於西鄙罰無所加兵¶
因縱弛如此則是陛下不惟不寘之罪而復為曲全之¶
地也彼亦何憚而致其死力哉夫法之不行自上犯之¶
也今總兵官之頭目動以一二百計彼其誠以武勇而¶
收錄之也則亦何不可之有然而此輩非勢家之子弟¶
則豪門之夤緣皆以權力而强委之也彼且需求刻剥¶
<pb:KR2f0040_WYG_042-7a>¶
騷擾道路仗勢以奪功無勞而冒賞懈戰士之心興邊¶
戎之怨為總兵者且復資其權力以相後先其委之也¶
其敢於不受乎其受之也其肯於不庇乎苟戾於法又¶
敢斬之以殉乎是將軍之威固已因此輩而索然矣其¶
又何以臨師服衆哉臣願陛下手勅提督等官發令之¶
日即以先所喪師者斬於轅門以正軍法而所謂頭目¶
之屬悉皆禁令發回毋使凟擾侵冒以撓將權則士卒¶
奮勵軍威振肅克敵制勝皆原於此不然雖百萬之衆¶
<pb:KR2f0040_WYG_042-7b>¶
徒以虚國勞民而亦無所用之也何謂敷恩以激怒臣¶
聞殺敵者怒也今師方失利士氣消沮三邊之戍其死¶
亡者非其父母子弟則其宗族親戚也今誠撫其瘡痍¶
問其疾苦恤其孤寡振其空乏其死者皆無怨尤則生¶
者自宜感動然後簡其强壯宣以國恩喻以仇讐明以¶
天倫激以大義懸賞以鼓其勇暴惡以深其怒痛心疾¶
首日夜淬礪務與之俱殺父兄之讐以報朝廷之徳則¶
我之兵勢日張士氣日奮而區區之敵有不足破者矣¶
<pb:KR2f0040_WYG_042-8a>¶
何謂捐小以全大臣聞之兵法曰將欲取之必姑與之¶
又曰佯北勿從餌兵勿食皆捐小全大之謂也今敵勢¶
方張我若按兵不動彼必出鋭以挑戰挑戰不已則必¶
設詐以致師或捐棄牛馬而偽逃或揜匿精悍以示弱¶
或詐潰而埋伏或濳軍而請和是皆誘我以利也信而¶
從之則墮其計矣然今邊闗守帥人各有心敵情虚實¶
事難卒辦當其挑誘之時畜而不應未免小有摽掠之¶
虞一以為當救一以為可邀從之則必陷於危亡之地¶
<pb:KR2f0040_WYG_042-8b>¶
不從則又懼於坐視之誅此王師之所以奔逐疲勞損¶
失威重而敵人之所以得志也今若恣其操縱許以便¶
宜其縱之也不以其坐視其捐之也不以為失機養威¶
畜憤惟欲責以大成而小小挫失皆置不問則我師常¶
逸而兵威無損此誠勝敗存亡之機也何謂嚴守以乘¶
弊臣聞古之善戰者先為不可勝以待敵之可勝盖中¶
國工於自守而北人長於野戰今邊卒新破敵勢方劇¶
若復與之交戰是投其所長而以勝予敵也為今之計¶
<pb:KR2f0040_WYG_042-9a>¶
惟宜嬰城固守逺斥堠以防奸勤間諜以謀敵熟訓練¶
以用長嚴號令以肅惰而又頻加犒賞使皆畜力養鋭¶
譬之積水俟其盈滿充溢而後乘怒急決之則其勢并¶
力驟至於崩山漂石而未已昔李牧備邊日以牛酒享¶
士士皆樂於一戰而牧屢抑止之至其不可禁遏而始¶
奮威并出若不得已而後從之是以一戰而破强胡今¶
我食既足我威既盛我怒既深我師既逸我守既堅我¶
氣既鋭則是周悉萬全而所謂不可勝者既在於我矣¶
<pb:KR2f0040_WYG_042-9b>¶
由是我足則敵日以匱我盛則敵日以衰我怒則敵日¶
以曲我逸則敵日以勞我堅則敵日以虚我鋭則敵日¶
以鈍索情較計必將疲罷奔逃然後用竒設伏悉師振¶
旅出其所不趨趨其所不意迎邀夾攻首尾横擊是乃¶
以足當匱以盛敵衰以怒加曲以逸擊勞以堅破虚以¶
鋭攻鈍所謂勝於萬全立於不敗之地而不為敵之敗¶
者也右臣所陳非有竒特出人之見固皆兵家之常談¶
今之為將者之所共見也但今邊闗將帥雖或知之而¶
<pb:KR2f0040_WYG_042-10a>¶
不能行𩔖皆視為常談漫不加省勢有所軼則委於無¶
可奈何事憚煩難則為因循茍且是以玩習廢弛一至¶
於此陛下不忽其㣲乞勅兵部將臣所奏熟議可否轉¶
行提督等官即為斟酌施行毋使視為虚文務欲責以¶
實效庶於軍機必有少補臣不勝為國惓惓之至¶
　　論用兵十二便宜狀(夏良勝/)¶
臣聞京師朝廷之心腹也省㑹為肘腋也運道為喉嗌¶
也聨屬一身不容一息之有恙也今天下諸路褎兇鞠¶
<pb:KR2f0040_WYG_042-10b>¶
頑攻城掠地形諸奏牘而輦轂密邇之地尤為熾烈擁¶
艦斷流國儲多損是猶腹心肘腋竒疾交攻而嗌不容¶
粒縱和緩名流亦或裹囊而未敢一已以取效也今廟¶
堂之上回顧却慮上翊神謨而遣將調兵日復煩擾但¶
重臣迭出非可形破斧之詠而邊軍久役或可啟空壁¶
之疑居重馭輕之勢縱未倒持而顧彼失此之患亦難¶
逆覩襄夷期亟奏功籌畫必須預定臣本迂冗下才不¶
通時務然寢食未敢懐安每慚莫效謹以行軍便宜畧¶
<pb:KR2f0040_WYG_042-11a>¶
陳條目未能考古證今豈謂隨機應變然天不以惡木¶
而廢發生人主不以世有小人而廢聽納如芻蕘之言¶
無一可采伏望陛下别命多官議處各陳所見昔馬援¶
猶能指示方畧而謂虜在目中堂堂天朝豈敢謂無其¶
人哉臣草率干冒天威不勝戰慄之至為此條陳一十¶
二事謹具奏聞伏候勅㫖¶
一凡軍容厚集其陣以養威重今出京軍為戍卒可也¶
　邊軍足為鬬士矣至於奪心之將尚須召募死士若¶
<pb:KR2f0040_WYG_042-11b>¶
　謂賊有潛奸摻入皆上將也發之太早則絶其歸路¶
　發之少緩則墮其計中覊縻散處以計戮之亦足剪¶
　其羽翼就中審是脇從㣲有叛意誘以厚利則兵法¶
　所謂因問之術可行也其真以死士應募者激以忠¶
　義約以爵賞令其三五為侣或作商賈而被虜或號¶
　竊盜而合從僅得百人入黨則向導從謀皆吾人也¶
　代謀伐交知彼知已保無虞也若伺其間隙當酣飲¶
　肆淫之際而殱彼渠魁脇從當為解體若欲交鋒臣¶
<pb:KR2f0040_WYG_042-12a>¶
　謂此輩皆為立赤幟者矣¶
一凡敵之强盛皆資糧於我不勞齎送坐享肥甘今野¶
　無黍稻牛馬之資若傳軍令凡敵鋒可及附郭市鎮¶
　去處俱不得積頓糧草等物或運或藏聽其所便臣¶
　知奪彼所資而老困之餘或可以成擒也¶
一兵詭道也正勝之戰不聞久矣如今敵攻滄州等處¶
　城守不下積以數日彼此坐困上流如徳州下流如¶
　天津相機䇿應分道竊發而夾攻之又發一枝水道¶
<pb:KR2f0040_WYG_042-12b>¶
　艤舟以要其遁或遺一矢城中開門以擊其衝彼之¶
　腹背受敵我之掎角以成臣以為制勝一䇿也¶
一戰陣之法識時為上敵之所恃者弓馬之力值兹秋¶
　爽誠彼之利必乘雨而攻之如雪夜取元濟可也况¶
　敵屢勝而驕肆志寵樂又不必贋雜更聲而後即邇¶
　然機括欲密莫知其來莫知其去如狄青於崑崙闗¶
　既勝而不知乃妙算也臣思天下不患有此邊患無¶
　此將畧而已¶
<pb:KR2f0040_WYG_042-13a>¶
一兵貴拙速不貴巧遲今賊處其逸我當其勞非可以¶
　速勝之勢也必求城郭完固之處以安營寨平定練¶
　習將知卒卒知將闗隘可以察奸威聲可以振敵數¶
　挑而不戰屢約而不合先守後攻縱不勝臣保其必¶
　不敗也¶
一軍士所領器械多係積朽鋒刃者或銛鈍而緩急不¶
　利於用筋漆者或敗液而强弱不稱其人神鎗銃石¶
　伏弩宜於隘口而非平曠所施臣聞先年海冦施天¶
<pb:KR2f0040_WYG_042-13b>¶
　泰作耗從事軍門者新製火藥有名噴筒者用竹一¶
　尋如椽大通數節間圍以鐵以火藥與鐵子沙石雀¶
　舌和而實之放則火燭一望可移動可持久彼當其¶
　蔽我處其明入膚焦髮創見亦難於禦彼海濤山立¶
　恃此猶能燬艦成功况兹陸野攻取皆為有用之具¶
　也¶
一凡軍法主客不可相應彼左而右彼右而左彼騎而¶
　步彼疾而遲皆在隨機以應變也如今北人所恃馬¶
<pb:KR2f0040_WYG_042-14a>¶
　陣也我未成列突焉而馳京軍怯懦收韁促鐙恐墮¶
　不暇若列步卒比刃而迎之猶足當鋒邊軍游騎分¶
　道而馳之乃為有濟臣觀之傳狄人用車戰而荀吳¶
　毁車為行伍乗為參伍是以取太原之勝也¶
一凡京操軍士綿軟愉惰盔甲著身若不能任轉項運¶
　臂已有難色其能據鞍上馬者鮮矣尚能挽幾石弓¶
　執數尋㦸以從事乎况馬雖强壯其所載器械而具¶
　已如二人乗者奔馳百里水草不時損亦良多若素¶
<pb:KR2f0040_WYG_042-14b>¶
　疲瘠又將何如大抵馬上從軍非邊徼素習適為敗¶
　奔所恃敵因得之壯為騎而瘠為糧也况經行調度¶
　一馬之費可備三卒臣意自邊軍外其餘調用軍士¶
　不必給與馬匹非惟奪其逃生之具亦且堅其必死¶
　之心古者濟河焚舟與持糧三日之意正謂是也¶
一凡各處行軍俱以重臣總制是固慎重之意然蕞爾¶
　小㓂廼爾鄭重譬之奕者此為盡著也况爵位已滿¶
　於素望精力不逮於初年鞍馬之勞似非所便常觀¶
<pb:KR2f0040_WYG_042-15a>¶
　古之立功名者俱以志氣尚鋭血氣方剛乃能有濟¶
　而先聲後實亦在威望素為懾服者耳若曰徳望鎮¶
　重古人有曰貪可使也詐可使也陳平吳起何如人¶
　哉¶
一軍威以殺為主故曰軍旅之後必有凶年全勝之功¶
　古今幾見敵之令嚴而多殺故進則生而退則必死¶
　我屢敗而未戮一將與卒故進則死而退則可生勝¶
　敗之異職此之由伏望陛下申令主帥使副屬而下¶
<pb:KR2f0040_WYG_042-15b>¶
　俱得按法行誅如戮莊賈為徇人雖至愚敢不用命¶
　勝敵為幸生之計哉¶
一天下運道為賊阻截良多休息無期刼奪有素萬一¶
　賊遁南奔適為彼之具餉臣意天下倉場皆朝廷外¶
　府若使督運官軍隨船所在官司倉場如法收貯仍¶
　令各衛所官督集運兵何啻數萬或攻或援調遣隨¶
　時必待功成賊定方許通闗繳報緩急當有得力者¶
　矣¶
<pb:KR2f0040_WYG_042-16a>¶
一凡天下被賊地方巡守等官俱被參提警集人心然¶
　祖宗設官所謂衛者䕶衛城池之意也所謂守者備¶
　禦盜賊之意也所謂守禦所者備禦盜賊之意也巡¶
　守有司專以治民而已若有警急具餉乃其職也今¶
　以軍職習於宴安故不得已而以文官從事戎伍一¶
　有差失便見㕘劾揆之情法實有不堪况失事之中¶
　亦有等第其玩冦養亂而失者固宜也其衝突戰陣¶
　救援不及是亦不幸焉耳况軍主於威臣子假朝廷¶
<pb:KR2f0040_WYG_042-16b>¶
　威者冠帶之榮而已今一切革去是人而冒虎之皮¶
　者并其皮而亡之爪牙之利更何所施伏望陛下俯¶
　察此情寛假此輩當有黽勉從事以圖死報者矣¶
　　采納愚忠以全政體疏¶
近因本科題為申明遵復欽奉舊規以慎選任將臣事¶
該臣等查看得𢎞治十八年四月初二日欽奉孝宗皇¶
帝聖㫖兩京五府各營及親軍衛分堂上管事及在外¶
鎮守分守守備方面武職官員姓名履歴兵部按季開¶
<pb:KR2f0040_WYG_042-17a>¶
寫進來以便觀覽欽此及查正徳十年春季揭帖尚存¶
本科以後不知廢自何人迄今不復舉行乞勅兵部查¶
照先年欽奉事理將兩京内外武職官員姓名履歴仍¶
要增入貫址年嵗及曾經大臣及撫按官舉劾賢否考¶
語備細開造揭帖一様二本一以進呈御覽一留本科¶
收貯每季於孟月一日差官送科次日早朝本科掌印¶
官赴御前與六科㫖意題本一同奉進仍乞陛下留置¶
宫中遇有推用武臣輒賜一覽少助聖明萬一等因奏¶
<pb:KR2f0040_WYG_042-17b>¶
奉聖㫖這本所言的是兵部看了來説欽此昨該兵部¶
覆題行准吏部文選手本每年按季終將兩京堂上官¶
及在外方面知府以上官姓名履歴開造揭帖於左順¶
門進呈並無開送該科看得前項揭帖自𢎞治十八年¶
四月欽奉孝宗皇帝聖㫖以來一向按季開造進呈止¶
有畧節履歴不曾開寫舉劾縁由與吏部事體相同但¶
本部自來不曾具本隨進以致該科疑其不復舉行又¶
恐徒存姓名賢否不具雖經御覽無益於事故有此奏¶
<pb:KR2f0040_WYG_042-18a>¶
合無今後照舊按季開造揭帖仍將各官任内曾經大¶
臣等官舉薦及撫按言官論劾者備開舉劾畧節詞語¶
於下無有舉劾者照舊止開履歴具本赴左順門進呈¶
御覽等因奉聖㫖是依擬行欽此竊照該部議擬上言¶
進呈揭帖增入舉劾賢否考語揆之事體視昔加詳誠¶
為有益聖覽矣但臣等待罪該科職在舉正其選用将¶
官掌科官實與㑹推之列則凡内外武官姓名履歴皆¶
當與聞前項揭帖實有不可少者况各衙門一應奏本¶
<pb:KR2f0040_WYG_042-18b>¶
文冊圖籍及附選揭帖之𩔖無有不送該科以備存照¶
查得本科先年原有武職揭帖俱係兵部開送當時御¶
覽揭帖又發本科收貯所以便於查考今自正徳十年¶
以後嘉靖元年以來進呈揭帖既已一向留中而該部¶
又不復開送臣自到任以來凡遇撫按官舉劾将官章¶
疏無不隨手抄録以備參考然不在舉劾之列與夫兩¶
京五府各營各衛官員姓名履歴俱各無從得知是以¶
臣等愚見宜令該部開送揭帖二本一備進呈以便陛¶
<pb:KR2f0040_WYG_042-19a>¶
下省覽一存本科以便臣等查考無非共圖至公以仰¶
副陛下知人官人之意非有他也今該部援引吏部事¶
例以為並無開送該科殊不知兵部與吏部事體大有¶
不侔盖文職官員資格之用有常考覈之法甚密其在¶
京在外官員三年六年九年給由文冊合于上司及部¶
院賢否考語題本俱送吏科存照况一登科甲名姓遂¶
彰一踐仕途才猷具見自知府以上官員臧否亷穢無¶
不在人耳目者惟是武職員多缺少踪跡散漫本無資¶
<pb:KR2f0040_WYG_042-19b>¶
格可循况都督總兵以下都司守備以上又皆以次遞¶
遷所以易於夤縁難於選舉茍非出於至公則賢否無¶
不倒置是以兵部用人必須外資撫按舉劾之公内資¶
該科糾察之益是雖體統所在固亦職業相闗前項揭¶
帖正宜開送本科况事非難辨理在可從今乃詞若設¶
難意存靳惜恐非所以開誠心布公道也再照本科職¶
掌如守衛官軍揭帖刑科囚數揭帖俱掌科官於御前¶
奏進况武職官員賢否專備御覽比之各項揭帖事體¶
<pb:KR2f0040_WYG_042-20a>¶
特重是以臣等愚見欲於御前奏進以示光明正大之¶
意且宣揚於殿陛之前足以聳羣臣觀聽有益政體今¶
該部秪欲具本仍從左順門進呈是使臣等皆不得與¶
聞而本科全無闗涉竊恐行之既久間以非人則異日¶
賢否詞語可以任意增減摇手掉筆皆足為弊陛下日¶
親萬幾何由察識該科之臣何由舉正又非所以明事¶
體别嫌㣲也臣等猥以愚陋誤塵諫垣秪欲勉修職業¶
以求無負聖明殊非好名故為多事但所進狂言既䝉¶
<pb:KR2f0040_WYG_042-20b>¶
俞㫖今該部題覆不為未悉臣等區區愚朴之忠似非¶
所以將順陛下聽言納善之美臣等有懐抑塞輒復開¶
陳如䝉聖慈俯垂英監少紓睿思加察臣等所言儻不¶
致甚乖理道有益國體萬一伏乞特降綸音今後武職¶
官員賢否揭帖宜令兵科掌印官御前奏進該部仍開¶
造一本送科備照實為有禆治理仍乞宣付史官著為¶
令典臣等不勝幸甚干冒隕越俯伏俟命之至緣係乞¶
采納愚忠以全政體事理未敢擅便謹題請㫖嘉靖八¶
<pb:KR2f0040_WYG_042-21a>¶
年六月初十日題奉聖㫖這揭帖照前㫖着兵科掌印¶
官同㫖意題本進覽仍用一本送科永為定例兵部知¶
道¶
　　勘處倭冦事情以伸國威以弭後患疏¶
照得先該巡按浙江監察御史歐珠鎮守浙江太監梁¶
珤題為𦂳急夷情及夷人讐殺乗機攻刼敢行叛逆等¶
事又該禮科都給事中等官張翀等監察御史熊蘭等¶
及該兵部禮部節次題覆俱為前事各節奉聖㫖該部¶
<pb:KR2f0040_WYG_042-21b>¶
知道又奉聖㫖是這進貢夷人大肆狂悖圍城刼庫放¶
火殺人拒敵官兵占據門禁逆謀顯著巡視守巡等官¶
先事不能闗防臨事不能擒捕以致奔逸入海殺死備¶
倭官員情罪俱重本當拏解來京但有事之際且都住¶
了俸著鎮巡官督率各官調集官兵嚴加防守設法追¶
捕務將首惡及餘黨日下擒捕究問明白并失事官員¶
分别等第奏來處治還通行各該備倭衙門一體防禦¶
毋得觀望推託致悞事機其應否入貢事宜禮部看了¶
<pb:KR2f0040_WYG_042-22a>¶
來説又奉聖㫖是宋素卿著鎮巡等官省諭就彼回還¶
本國其餘俱依擬行又奉聖㫖禮兵二部㑹官議了來¶
説又奉聖㫖是宋素卿及宗設夷黨都牢固監候待報¶
發落這事情還著鎮巡等官上𦂳研審明白來説又奉¶
聖㫖是這地方巡視海道及府衛所寨巡捕等官正為¶
備倭而設因循日久人多怠玩致令倭夷不畏中國法¶
度縱横徃來殺人放火甚至戕害方面官員擾害地方¶
事情重大著巡按御史查勘明白參了來説彼處鎮巡¶
<pb:KR2f0040_WYG_042-22b>¶
等官并南直𨽻巡撫都御史各督所屬用心議處設法¶
擒捕又近該兵部總議前項事情題奉聖㫖是這進貢¶
番船進港日久各該官員不行遵照舊例上𦂳盤驗以¶
致夷人在於中國地方殺人放火戕害總督備倭官員¶
失事情重馮恩等并張芹著巡按御史提問明白奏來¶
處治不許回䕶容隠賴恩雖無地方之責提督欠嚴本¶
當究問且饒這遭著改過自新以圖後效劉錦情有可¶
憫贈指揮使與陣亡的張鏜胡源子孫各照例襲陞一¶
<pb:KR2f0040_WYG_042-23a>¶
級劉恩及詹尚等都量與優恤其餘俱依擬行欽此除¶
欽遵外臣等看得前項倭冦敢於中華肆行叛逆各該¶
地方官員先事不能防禦臨變不能勦捕漫無籌䇿坐¶
失機宜以致荼毒生靈占據城池刼奪庫藏燔燒官府¶
戮害將臣辱國損威莫此為大及查據前後章奏俱各¶
事涉掩覆而言詞多遁情狃寛縱而功罪未明該部節¶
次覆題亦不過按據來文遷就議擬雖云行勘亦主故¶
常所以屢凟宸聰多是曲為裁答即今因循日久未見¶
<pb:KR2f0040_WYG_042-23b>¶
回報不惟賞罰淹留而心懈玩抑且法令廢弛而欺蔽¶
肆行昨見朝鮮國王李懌奏稱倭奴打攪上國至殺官¶
兵不服天誅偷生到境仰伏皇威勦殺幾盡并將賊倭¶
二俘首級三十顆及長箭船牕等物差刑曹參判成洗¶
昌等賫領并將搶回人口王漾等八名管押前來獻之¶
闕下臣等相顧動色殊覺懐慙事聞中外頗喧物議以¶
為堂堂天朝統馭萬國而東南疆場之臣忘忽武備廢¶
棄職守反外夷之不若方且務為掩蔽茍逃罪譴若不¶
<pb:KR2f0040_WYG_042-24a>¶
嚴加勘治何以示戒將來參照鎮守三司守巡重臣濫¶
膺朝廷藩方重任不能協謀畫䇿以保障地方市舶海¶
道備倭衙門不能遵式舊規嚴設武備以禁防禍亂寧¶
紹府衛所寨掌印巡捕大小官員坐視夷冦縱横來徃¶
於封域之内殺戮攻刼於旬日之久如蹈無人之境畧¶
無捍禦之方以上各官職任雖有不同俱各無所逃罪¶
訪聞前項二起倭夷到來之時實因各官從事怠緩處¶
置失宜釀成禍亂及至變作却又一籌不展狼狽失措¶
<pb:KR2f0040_WYG_042-24b>¶
貽害生靈甚至以城門之扄鑰付之賊手以日本之國¶
號封我東庫舉火自焚舶司差官為賊鄉導閫帥墮馬¶
而走匿民家守臣棄城而縱賊焚刼沿餘姚江呐喊殺¶
人地方之驚擾可知抵紹興城逼令獻賊府衛之官何¶
在且宗設所領倭夷不滿百十餘人而寧紹兩郡軍民¶
何啻百萬今乃任彼兇殘肆意攻畧畢竟無與為敵尚¶
謂國有其人致使蕞爾島夷蔑視華夏蹂躪城郭破壊¶
閭閻殺死都司方面質虜指揮貽國大恥事出非常中¶
<pb:KR2f0040_WYG_042-25a>¶
間隠匿事情得於道路傳聞未易悉舉及查得指揮馮¶
恩奏詞亦曰其間情節隠碍尚多不敢盡露今若止令¶
鎮巡官查勘回奏竊恐上悮朝廷事機下貽地方災害¶
法令幾於不振功罪終是不明况巡按御史當時倉卒¶
聞奏稽察未精鎮守等官身負罪愆豈肯吐實臣等夙¶
夜思慮實懐隠憂伏望皇上軫念海隅蒼生罹此凶變¶
兼係裔夷猾夏事闗國紀特遣近臣素有風力才望者¶
一員領勅前去寧波府地方逐一查勘前項失事緣由¶
<pb:KR2f0040_WYG_042-25b>¶
明白分别功罪等第參詳奏來然後重行誅賞大明黜¶
陟庶人心以定國威以伸而四方邊徼皆聞風知所警¶
且懼矣載照宋素卿本寧波人背棄中國潛從外夷正¶
本朝叛賊法所必誅正徳年間勾引外夷俱來入貢事¶
已敗露將寘重典乃以金寳厚賂逆瑾夤緣特㫖幸逭¶
天刑今次復因此人激成宗設之變訪聞宗設倭船先¶
到而盤貨在後素卿倭船後到而盤貨獲先宗設内已¶
不平及市舶太監置酒命坐又以宗設席次抑置素卿¶
<pb:KR2f0040_WYG_042-26a>¶
之下其心愈加懐憤構此禍端實為戎首若不明正典¶
刑梟首海濵則將來射利效尤之徒習為謀叛靡所禁¶
絶伏望特勅兵部将今次朝鮮國執獻賊倭中林望古¶
多羅二名遵照明㫖送都察院譯審明白案候仍将二¶
倭押發浙江解赴欽差官處令與宋素卿對鞫前項構¶
禍緣由及彼國差遣先後并勘合真偽來歴具招奏聞¶
一同處治其宋素卿并宗設黨與見在監候者中間審¶
有中國從叛之人俱各一體梟斬示衆仍要拘審鄉隣¶
<pb:KR2f0040_WYG_042-26b>¶
里老人等根查宋素卿本宗及平日知情與彼交通貿¶
易或為嚮導奸細之人鞫問情真照依律例問擬奏聞¶
從重禁治以杜後患其餘審無他情上請聖裁合無編¶
發不近海道邊方散布安揷決不可放令返國使逺夷¶
知我虚實引惹邊患遺禍無窮再照臣等旁考載籍日¶
本在東海之中古稱倭奴漢魏以來已通中國其地度¶
與㑹稽臨海相望在勝國時許其互市乃至四明沿海¶
而來艨艟數十戈矛森具出其重貨與中國人貿易即¶
<pb:KR2f0040_WYG_042-27a>¶
不滿所欲則燔焫城郭抄掠居民徃徃為海邊舟郡之¶
害我祖宗灼見其情故痛絶之開國之初八荒向風四¶
夷賔服雖西北勁敵亦皆安静惟是倭奴時或犯我海¶
道用是於山東淮浙閩廣沿海去處多設衛所以為備¶
禦後復委都指揮一員統其屬衛摘撥官軍以備倭為¶
名操習戰船時出海道嚴加隄備近年又增設海道兵¶
備副使一員專督可謂防範周且密矣是以數十年來¶
彼知我有備不復犯邊奈何邇來事久而弊法玩而弛¶
<pb:KR2f0040_WYG_042-27b>¶
前項備倭衙門官員徒擁虚名畧無實效寧波係倭夷¶
常年入貢之路法制尚存猶且敗事其諸沿海去處因¶
襲日久廢弛尤甚乃者宗設作亂大肆叛逆竟得揚帆¶
入海而去該部題奉欽依通行各處備倭衙門一體防¶
禦及責令緝捕務在得獲亦復徒具文移何曾著實修¶
舉伏乞特勅兵部議擬合無選差官員領勅前去由山¶
東循淮揚歴浙達閩以極於廣㑹同巡撫官員按部備¶
倭衙門親歴海道地方查照原設官軍閲視舊額墩堡¶
<pb:KR2f0040_WYG_042-28a>¶
盤驗見在兵器官軍缺乏者即與撥補墩堡圮壊者即¶
與修築兵器朽鈍者即與換給官員之不才者即與易¶
置法制之未備者即時區畫庶使海防嚴謹中土奠安¶
可以防海堧不測之虞可以壯國家全盛之勢矣再照¶
海外諸夷國名載諸皇明祖訓者凡十有五而日本與¶
焉其下註曰日本雖朝貢暗通奸臣謀為不軌故絶之¶
及嘗觀本朝吏部侍郎楊守陳家藏文集亦復惓惓以¶
倭夷變詐兇虐時以刀扇小物䙝凟天朝規牟大利不¶
<pb:KR2f0040_WYG_042-28b>¶
當與之通好觀於今日之事則皇祖貽謀萬代如見而¶
儒臣論事後世足徵其應否通貢絶約事宜闗係重大¶
臣等未敢擅議乞俟查明奏報之日禮部奏請勅下勲¶
戚文武大臣及在廷羣臣詳加㑹議上請定奪其羈留¶
編管夷人各待彼國嗣有遣使到來然後明降詔㫖切¶
責一併另議處分及照朝鮮國送來被搶人口王漾等¶
八名雖審有鄉貫來歴亦恐或係潛從外夷之人合無¶
解回本處官司審有的確方發落寧家又查得近日福¶
<pb:KR2f0040_WYG_042-29a>¶
建市舶太監趙誠奏稱有海上夷人數十遭風漂船奔¶
逃海岸乞食被獲即今日逐闗給口糧撥軍防守亦欲¶
伺便放歸本國臣等竊料此屬恐是宗設餘黨竄逸到¶
彼乞勅兵部查行都察院將倭賊中林望古多羅譯審¶
責令供報宗設手下據其所知夷黨姓名若干却將福¶
建見獲夷名比對倘有一二相同即係宗設之黨無疑¶
則當解赴浙江以慿查勘若其非是乞勅兵部亟行福¶
建鎮巡三司及市舶衙門將前項收獲夷人亦要以宗¶
<pb:KR2f0040_WYG_042-29b>¶
設作亂事情㑹官嚴加審譯或将一二用刑拷鞫盖夷¶
情譎詐叵測未可輕信務得真情從長酌處不許輕易¶
縱放别有規避其各該地方官員失於瞭報俱合作急¶
查提問罪㑹議回報再照宗設犯華之罪不可使之竟¶
脱天誅况此賊搶擄中國船隻不任風濤未能返國必¶
且出没海陬掩我不備決有侵犯剽刼之虞尤乞通勅¶
沿海各處備倭衙門整搠官兵修理戰艦習占風候時¶
出海洋瞭捕務俾罪人斯得國威以伸而聖天子日月¶
<pb:KR2f0040_WYG_042-30a>¶
之明雷霆之令真足以照臨八表震讋萬方矣¶
　　請設文武重臣勦除兇悖以宣國威以靖地方疏¶
近該巡按浙江監察御史王化題為地方事據温州府¶
知府丁瓚呈稱磐石衛逃役軍四百餘名各披甲持刃¶
摇旗呐喊擁入館頭地方將主簿吳永縛執軍中通判¶
粟廷用逼脇踰垣存亡未見言説還我扣支月糧方肯¶
退兵本府隨即動取官銀三千餘兩給領該衛各軍尚¶
未退休等因又據浙江按察司水利僉事江良材呈稱¶
<pb:KR2f0040_WYG_042-30b>¶
常州府江隂縣賊首侯仲金等羣聚數百人連艘數十¶
隻刼奪民財敵殺金壇等縣官兵二百有餘將主簿梁¶
瑾支解其屍百户任臣殺投於水賊首雖已就擒人心¶
尚未見定及㕘劾鎮江府知府劉可同知徐萬璧欲先¶
行降調等因題奉聖㫖吏部知道欽此昨該兵部參照¶
覆題奉聖㫖是這各該地方賊情并逃軍致變事情依¶
擬行直𨽻巡按御史將失事緣由及有功罪人員逐一¶
作急勘明奏報仍行巡江都御史嚴督各該府衛守備¶
<pb:KR2f0040_WYG_042-31a>¶
巡捕巡司等官上𦂳設法併力緝捕再有似前怠慢坐¶
視撫按官著實指名㕘究來説及行浙江巡按御史公¶
同三司掌印守巡等官從公查勘磐石衛逃軍因何致¶
變中間必有主謀倡率之人務要俟訪的實擒挐到官¶
追問不許一槩濫及無辜其守巡府縣掌印管糧備倭¶
把總等有無激變通同情由亦要追究明白一併具奏¶
定奪欽此續又該巡按浙江監察御史張問行為海賊¶
擄掠地方事題稱據温州府呈據蒲岐千户所報嘉靖¶
<pb:KR2f0040_WYG_042-31b>¶
八年四月初八等日賊船三百餘人上岸擄掠人財放¶
火燒房又有賊船十四隻約五百餘賊登岸殺死民兵¶
方露等十四名口燒死男子陳玩一名殺傷男子孔璉¶
等五名被虜男婦汪濟等四十九名燒燬房屋二百三¶
十餘間鹽厰七十五間官軍對敵傷損二十餘人銃傷¶
軍人一名趙亞中及㕘劾海道副使傅鑰指揮胡璉曹¶
鸞俱合戒飭提問等因奉聖㫖都察院知道欽此臣等¶
竊謂前項三事併起一時闗係甚大漸不可長誠宜上¶
<pb:KR2f0040_WYG_042-32a>¶
厪廟謨重煩區畫以振國法以安人心以防意外將來¶
之患不當視為泛常祗降督責之㫖徒移查勘之文而¶
已也徃年甘肅大同之變適因首先處置失宜而效尤¶
者薦起山東河南流賊之禍亦因小警不戒釀成大盜¶
至今國法損於邊陲而隠憂尚在中原疲於戰鬭而重¶
困未甦此皆前日執政大臣謀國術疎徃轍可監貽憂¶
宗社言之痛心今日之事以臣觀之憂方大耳矧惟聖¶
明在御仁覆如天英斷若神宜乎威徳丕冒四方咸服¶
<pb:KR2f0040_WYG_042-32b>¶
以坐致太平而守土任事之臣不能仰副勵精重益頽¶
靡今乃叛卒逞兇於海嶠奸民弄兵於江洋且浙江為¶
天下首省號聲名文物之都當東南財賦之半鎮江常¶
州又江淮之因喉留都之甸服使浙東之士卒且叛則¶
四方荒徼之逺何以制之江洋之賊不除則南京根本¶
之地不免摇動又况儀真𤓰洲為漕運之門户朝貢之¶
通衢使此賊益熾則大江南北不得安枕而沿江州郡¶
先受其敝福建經兩藩軍變之後江西當逆藩甫靖之¶
<pb:KR2f0040_WYG_042-33a>¶
餘實與温州接境况近嵗水旱相仍各省存留錢糧大¶
率蠲豁官軍月糧豈能盡數追徵依期支放若此風不¶
息則相率為亂皆得為辭禍變相仍何所底止此臣等¶
所以獨抱厝火積薪之憂而不敢不昧死為陛下言也¶
切照東南都㑹莫巨於浙南連大海北控長江領府十¶
一置衛十六田賦物産之富甲於天下惟是百餘年來¶
武備廢弛民不知兵雖有海道兵備副使備倭都指揮¶
等官秪是徒擁虚名不見修舉實效嘉靖二年倭夷入¶
<pb:KR2f0040_WYG_042-33b>¶
貢自相讐殺因而封閉城門燔燒官廨抄掠鄉村殺害¶
都指揮等官横行於寧紹二府所在奔避若踏無人之¶
境而本處鎮巡三司守巡及府衛巡捕大小等官束手¶
無䇿竟不能擒捕一人乃縱其奪港乗風以去後因漂¶
泊朝鮮國中始被捕獲國王遣刑曹參判成洗昌押發¶
前來獻俘闕下臣言時為給事中深以堂堂天朝而疆¶
場之臣廢棄職守反外夷之不若因上疏論劾鎮巡以¶
下等官䝉差給事中前去勘處庶幾國典少伸今者磐¶
<pb:KR2f0040_WYG_042-34a>¶
石衛逃軍之變在法尤為難容夫温州乃瀕海魚鹽之¶
區生理豐裕前項衛分安處海濵軍士坐食月糧苦無¶
征調比之西北邊士困苦危辱相去何啻百倍有司因¶
其逃役扣除月糧事必有據縱有屈抑豈無上官可以¶
控訴何至擁衆稱兵縛官執吏敢負國家素養之恩自¶
陷叛逆之罪有司官員不幸遇事但當開諭禍福宣布¶
恩威自當禁戢何至輒動府庫官銀三千餘兩與之解¶
和此等舉錯大是乖舛長亂滋奸損重傷體殊非所以¶
<pb:KR2f0040_WYG_042-34b>¶
令衆庶見也今又加以海賊犯我邊防殺人放火猖獗¶
殊甚想像事體更費支吾及今朝廷不重加處置誠恐¶
法度漸隳則地方將來恐有不可收拾之患臣愚欲乞¶
陛下裁察查照先年事例添設巡視浙江等處都御史¶
一員奉勅前去假以督軍重權兼制隣境將磐石衛叛¶
軍事情務要體勘明白將主首倡亂之人亟加顯戮以¶
正憲典不得有所姑息容隠仍令設法勦除海冦一應¶
地方興革重務付之整理所貴必為百年無事之計以¶
<pb:KR2f0040_WYG_042-35a>¶
分九重南顧之憂再照鎮江等處江洋之賊本皆鹽徒¶
賊首侯仲金等即係鎮江先年叛賊施天泰餘黨訪得¶
近年秪因官鹽法壊私鹽盛行濵海奸民始則違法射¶
利繼而乗勢行刼昨因官兵討捕未盡遂致大肆跳梁¶
今則支解命吏殺害武臣兇暴慘酷罪不容誅訪得前¶
項賊船專一装載私鹽盛陳兵甲起自海口狼山由鎮¶
江儀真上至南京蕪湖九江逺抵江西湖廣大江數千¶
里之内沿洄上下縱横出没隨在停泊畧無畏忌而沿¶
<pb:KR2f0040_WYG_042-35b>¶
江兵力單弱全無備禦莫敢誰何近該巡撫都御史孫¶
修奏稱擒獲陳表等一百九十餘名止遺侯仲金等可¶
以刻期捕絶臣等當時訪聞亦謂失實今幾何時旋復¶
猖獗所據賊殺金壇等縣官兵二百餘名殺害主簿百¶
户則前項賊徒聲勢重大卒難殄除今又奏稱賊首已¶
獲臣未敢據此為真所慮此賊延蔓不已決裂四出則¶
江淮道梗農畆失業甚非國家之福為今之計必須涖¶
以大將壓以重兵庶幾勦捕可望盡絶臣愚欲乞陛下¶
<pb:KR2f0040_WYG_042-36a>¶
裁察專設鎮守江淮總兵官一員於瀕江𦂳要處所駐¶
劄凡沿江守備備倭等官俱聽節制仍令㑹同操江及¶
各該巡撫都御史調集江南北各衛所官軍民兵互相¶
䇿應先將前項賊徒務要勦滅盡絶嚴限奏聞庶幾事¶
有專責而巨盜可彌如䝉聖明采納乞勅吏兵二部亟¶
加詳議於都御史則慎擇中外臣僚通達治體具文武¶
才畧者一人徃膺巡視之任於總兵官則㑹舉南北武¶
臣謀勇兼資諳練江防海道者一人付以專征之責則¶
<pb:KR2f0040_WYG_042-36b>¶
事變可以濳消軍民得以安堵且使四方知朝廷施為¶
注措越出尋常實為宗社之幸臣等備員近臣兹事繫¶
安危不敢黙黙伏望聖慈特賜英斷縁係請設文武重¶
臣勦除兇悖以宣國威以靖地方事理未敢擅便謹題¶
請㫖奉聖㫖這所言説的是都依擬行吏兵二部便㑹¶
官推舉素有才望謀勇的文武大臣各兩三員來看¶
　　軍伍之制一(丘濬/)¶
臣嘗因漢唐宋之軍制而論之漢之材官踵秦而置唐¶
<pb:KR2f0040_WYG_042-37a>¶
之府兵沿隋而立宋人監五代之失而萃兵京師然亦¶
多因其舊本朝雖接元之後而未嘗因元之舊是何也¶
元起朔漠兵制簡畧不可為法故也我祖宗得國之初¶
在内設錦衣等上十二衛以衛宫禁設留守等四十八¶
衛以衛京城上十二衛為親軍指揮使司番上宿衛無¶
所𨽻屬而京城之衛屬五軍都督府遇有征行則調發¶
之今天下都指揮使司凡十六處而為行都司者四近¶
又於湖廣添一行司為五焉内外衛凡若干處其所設¶
<pb:KR2f0040_WYG_042-37b>¶
軍士俱有定數大率以五千五百名為一衛一千一百¶
一十二名為一千户所一百一十二名為一百户所衛¶
分軍數或有多寡而千百户所統則一毎一百户所内¶
總旗二名小旗十名管領鈐束以成隊伍此則本朝軍¶
伍之制也竊考歴代兵制前後多有變更加減惟今日¶
立制一定百世不易盖前代之制多因勝國之舊或臨¶
時制宜或因時救弊徃徃皆出有司之處置臣子之建¶
請惟我聖祖久歴戎行洞燭古今之利病斷自宸衷制¶
<pb:KR2f0040_WYG_042-38a>¶
為畫一之法可以經久遵行萬世無弊故自開國至今¶
百有餘年矣聖子神孫恪守成規以為宗社不抜之基¶
其間固有軍伍懸空之處將領積多之患惟在設法填¶
補調停之則盡善矣¶
　　軍伍之制二(丘濬/)¶
臣按蘇軾之䇿於漢唐宋兵制之得失瞭然明白就其¶
三者而論之宋之禁軍不如漢之踐更漢之踐更不如¶
唐之府兵三代之制不可遽復必欲復古之漸以壯國¶
<pb:KR2f0040_WYG_042-38b>¶
勢以省國費皆莫若唐府兵之盡善焉然唐行之未百¶
年而中變者何也盖府兵之制無事則番上宿衛京師¶
有事則調發出征四逺雖曰寓兵於農暇則耕稼然軍¶
府雜郡縣之中士卒混編氓之内其他徭役科征未能¶
盡蠲况又承平日久兵政廢弛番易更代多不以時非¶
法徵求分外驅役此其立制非不善而其行之既久終¶
不能以無弊也設使當時知其弊之所在補其罅舉其¶
偏而振其所廢墜雖至今存可也惟今聖朝建國幽燕¶
<pb:KR2f0040_WYG_042-39a>¶
直𨽻八府之地盖古幽冀之域也杜牧所謂山東河北¶
王不得不王霸不得不覇之所其人沈鷙多材力重許¶
可耐辛苦敦五種本兵矢他不能蕩者復産健馬下者¶
日馳二百里所以兵常甲天下唐自天寳末失此地其¶
後罄天下之力以經營之不能得其尺寸人望之若回¶
鶻吐蕃無有敢窺者必欲使生人無事其要先去兵不¶
得山東兵不可去是兵殺人無有已也由牧此言觀之¶
則今日京畿之形勝物力天下莫敵焉可知已彼區區¶
<pb:KR2f0040_WYG_042-39b>¶
叛將以逆犯順茍得地之形便尚敢以拒王師况居萬¶
乗之尊有萬方之衆而又據形勢之便者哉文皇建都¶
於此餘六十年矣承平日久民不知兵武備不無少弛¶
徃時一衛以五千六百名為率今一衛有僅及其半者¶
甚則什無二三焉朝廷非不時加整飭嵗遣御史分部¶
清勾而法司亦徃徃謫有罪者戍邊然終不能復國初¶
之舊臣愚過為逺慮切恐自兹以後日甚一日失今不¶
圖恐後愈難於今矣請於國家常制之外於京畿之中¶
<pb:KR2f0040_WYG_042-40a>¶
别為寓兵之法用唐人之意而不泥其故迹因今日之¶
便而不變其常制不識可乎請試言之今京畿八府其¶
順天保定真定河間永平五府實居輦轂之下所轄十¶
七州八十九縣若見丁盡以為兵可得四五十萬使今¶
日京輔之間有此勁兵則國勢自尊國威自壯視彼列¶
屯坐食之衆游手豢養之徒盖有間矣萬一臣言有可¶
採者請勅大臣集議若於舊制無碍治體有益民情不¶
拂即委有心計知治體之臣專主其事講求利害的然¶
<pb:KR2f0040_WYG_042-40b>¶
有利而無害然後見之施行每縣因其原設里社制為¶
隊伍一以所居就産為定里社丁户有不足者移其少¶
而就多使之整然有定數每一里百户分為二隊伍十¶
名立一總甲(視軍衛/總旗)又合十隊為一都甲(視軍衛/千百户)而屬¶
之州縣州縣屬之府其十年輪當里甲咸仍舊焉凡民¶
差役如皂𨽻柴夫等𩔖科派如嵗辦和買等𩔖一切蠲¶
除之嵗惟養馬納糧二事他賦役皆無與焉其民籍十¶
年一造如舊例其兵籍每嵗春秋一造籍不以户而以¶
<pb:KR2f0040_WYG_042-41a>¶
丁丁以二為一單丁則合諸他毎丁自備軍裝器械如¶
軍伍制有司嵗時閲視有不如度及頓壊者易之民年¶
二十二附籍五十八免役尫羸篤廢者除其名秋糧量¶
減其額或三而去其一或五而取其三兵不番戍糧不¶
調運嵗十月上其籍於兵部五郡(謂順天/等五府)之兵分屬五¶
軍州縣各為教場月一㸃操之每府又闢平衍地為一¶
大教場孟冬農隙兵部奏遣該府都督一員帶領將帥¶
於此召集民兵依京場操練分命御史監督之而糾其¶
<pb:KR2f0040_WYG_042-41b>¶
不如法者兵部遣官校馬政工部遣官閲兵器事竣各¶
具實開奏遇有征行按籍起調(又見京輔/之屯條)所謂養馬之¶
政計村莊有民居五十家以上者立一馬廏不及數者¶
合諸其隣毎三丁備一種馬(俗所謂/騍馬)併力養之晝則分¶
牧夜則合飼擇其中有物力材幹之人立為羣長每春¶
種時督其民計丁種粟取稈種豆取料至秋成時按畝¶
以收預為倉場積草料於近廏之地以為牧養之費民¶
無地者官給之凡境中原額草場為勢家奏取為莊田¶
<pb:KR2f0040_WYG_042-42a>¶
者一切查一理還官分給於民非但養馬兼蓄驢騾以為¶
駕馬運遞之用孳生之馬有壯健者印烙畢即俵散壯¶
丁俾其騎操官時㸃視有疲損者罪其人如此則國家¶
不徒得兵而且有馬矣(詳見牧馬/之政條)或曰五郡切近京師¶
應内外百需所出百役所萃今一切罷免從何措注請¶
下各部查勘順天等五府毎嵗夫役若干物料若干通¶
計該費若干然後行下户部計算天下秋糧夏税鹽鈔¶
坑冶課程等項名色之數嵗入凡幾何舊積凡幾何經¶
<pb:KR2f0040_WYG_042-42b>¶
費之外預備之餘酌量多寡足備無缺其有羨餘者别¶
為收貯以為此五郡雇役之直買物之費凡此五郡常¶
年合用夫役官為計工定直出此錢雇閒民以代之當¶
凡此五郡每嵗合辦物料官為先事計算出此錢隨時¶
估以代之售如此不徒寛民力以足兵備亦可以收市¶
井游惰之民而官府所需之物皆得實用不多科擾民¶
矣然則國計僅足不能用餘則如之何曰設法措置隨¶
時通融損有餘以補之捐不急以足之大約計順天一¶
<pb:KR2f0040_WYG_042-43a>¶
府一嵗所費不過用二十萬其餘每府不過十萬或五¶
七萬耳土宇之廣民物之衆國家嵗入夏秋税糧見今¶
二千六百二十三萬餘其他鹽糧課鈔亦不下千萬之¶
數捐此五六十萬之貲以寛今日畿甸之民以復古人¶
府兵之制以壯國勢以張國威内以固京師外以懾夷¶
狄其於國計亦無大損或曰昔宋韓琦刺民兵於陜西¶
亦謂得唐府兵法而司馬光六上章以為不便其後不¶
十年果以之運糧大為民害皆如光所言切恐既籍民¶
<pb:KR2f0040_WYG_042-43b>¶
為兵之後而州縣科差如故既受有司之役又有征戍¶
之苦民愈不堪也臣為此議惟仍州縣之舊而不屬之¶
軍衛所謂㸃操者月惟一行非若宋人保甲之頻數也¶
農隙教戰朝委將帥惟於冬月一行必與御史俱焉兵¶
不番上糧不調運惟於三時農事之隙開通溝洫築堤¶
引水以備旱澇或修築京城以為急切之備或轉運京¶
儲以實近邊之缺除此之外不許他役有他役者必坐¶
以罪况此五郡之民差役繁重不聊生也甚矣一旦得¶
<pb:KR2f0040_WYG_042-44a>¶
此優閒如出湯火以就清爽之地上戴國恩淪肌浹髓¶
其歡忻鼓舞銘刻思報為何如哉此法非但可以足兵¶
亦可以省費内可以壯中國之勢外可以懾外夷之心¶
立法既定行之久而成俗隨時制宜補偏起廢又有待¶
於他日之良臣賢輔焉¶
　　修舉團營事宜疏(王廷相/)¶
臣等切惟蓄威昭徳人主之大權居重馭輕立國之至¶
計仰惟京師宸居所在實諸夏之根本為四海之㑹極¶
<pb:KR2f0040_WYG_042-44b>¶
使無宅中制外之形焉享久安長治之福洪惟我太宗¶
文皇帝遷都之後京師置七十二衛所約官軍不下三¶
十餘萬畿内置五十餘衛所約官軍不下三十餘萬以¶
外言之括諸邊之兵不能過此數以腹裏言之括諸省¶
之兵不能過此數聖慮神謀超唐軼漢其為居重馭輕¶
之圖深哉邈矣而不可加也但承平既久兵政日弛尺¶
籍雖存而逃亡罔稽營伍雖具而兵馬欠精是以卒兩¶
大減於國初之額時而逆盜竊發反藉力於邊方之卒¶
<pb:KR2f0040_WYG_042-45a>¶
居重馭輕厥勢安在言及於此誠可寒心臣等猥以庸¶
愚專兹營務夙夜惕厲恐負重託謹以在營切要三事¶
㑹同太監麥看議得卒必精健而後兵可强故論選軍¶
馬必臕壯而後戰可力故論惜馬兵强馬力使不置以¶
操練之法則武藝不閑戰鬭有怯亦不堪於用矣故論¶
訓練伏乞勅下該部議處將軍馬錢糧通作一家計算¶
勿忌夫事權之不一勿拘夫事例之不合惟在劑量事¶
情斟酌時措要於武備修舉足為國家經久之畫再行¶
<pb:KR2f0040_WYG_042-45b>¶
具奏上請定奪營務幸甚臣等幸甚縁係修營務以振¶
武備事理未敢擅便謹題請㫖¶
一選軍臣等伏覩大明㑹典營操事例節開永樂初立¶
　五軍營又有三千營以司寳纛令旗神機營以司神¶
　鎗火器是為三大營又於中都大寧山東河南附近¶
　衛所摘撥官軍輪班上操以内衛京師外備四方征¶
　伐俱屬五軍營操練景泰初選三大營精鋭官軍分¶
　立十營團操以備警急調用是為團營每營官軍一¶
<pb:KR2f0040_WYG_042-46a>¶
　萬員名至成化三年復分為十二營共該官軍十二¶
　萬員名又查得𢎞治十三年十月内為選軍給馬預¶
　修武備以防外患事該兵部題查得初選團營之時¶
　京衛八萬其外衛分為兩班每班四萬連京衛八萬¶
　共一十二萬其三大營内外揀存官軍之數不與焉¶
　臣等㑹看得即今團營内外官軍雖有十二萬之數¶
　而京衛撥去捕盜已該五千六百員名外衛撥去各¶
　處做工及拽木等項常不下二萬有零雖云暫時借¶
<pb:KR2f0040_WYG_042-46b>¶
　用而營伍終年空缺其見操者中間老弱疲羸不能¶
　執兵習藝者甚衆校閲之際已不堪觀脱有𦂳急邊¶
　情調遣又安望其投石超距奮勇以禦敵哉及今若¶
　不早為設法精選終是虚應故事徒糜糧餉於兵無¶
　益臣等以為營伍不能充實軍士不能精練其大要¶
　有三軍無定用一也替役之難二也隠避之奸三也¶
　何謂軍無定用夫軍欲戰勝攻取須平日養其鋭氣¶
　精於武藝不以雜役奪其操練斯志一事專奮發果¶
<pb:KR2f0040_WYG_042-47a>¶
　敢直前無敵矣今團營軍士派之雜差撥之做工留¶
　之拽木終嵗不得入操困苦以勞其身而敵愾之氣¶
　縮畚鍤以奪其習而弓馬之藝疎雖有團營聽征之¶
　名實與田畝市井之夫無異欲其戰勝攻取以張皇¶
　威夫何敢望何謂替役之難軍士𩔖多貧下吏胥無¶
　賄不行文書到衛衛吏刁難文書到司司吏掯勒縱¶
　是真正子姪亦須用財打㸃方保無事貧者度日尚¶
　難安能辦此是以終年累月老弱在營茍且應役而¶
<pb:KR2f0040_WYG_042-47b>¶
　精壯子弟不得收操矣何謂隠避之奸團營軍士皆¶
　是大營挑選壯丁以聽征者先年多有富實奸猾之¶
　徒畏懼營操出征之苦買求該管人員作為不堪之¶
　數揀存本營未曾選出貧者不能營幹而常川操練¶
　富者終嵗安閒得以躱閃由斯三者軍士之所以不¶
　精也臣等伏乞勅下兵部通行議處差委本部驗軍¶
　官㑹同㸃軍科道官員將三大營並團營官軍查照¶
　各衛真正户口文冊一一挑選委果年力精壯者方¶
<pb:KR2f0040_WYG_042-48a>¶
　許留在團營中間老病尫羸體貌委瑣不堪教練者¶
　盡行選退有少壯子姪者即時摘牌替役無子姪者¶
　發回三大營其年老有疾逃故為事久不回營等項¶
　子男弟姪亦要查出照冊從公揀選但係年力精壯¶
　武藝頗習在冊有名及先年欺隠不入冊者即與收¶
　補其外衛兩班輪操官軍上班之時亦照例㨂選仍¶
　查照先年團營額數内衛外衛共輳一十六萬備造¶
　年貌籍貫文冊收照不許各衛擅自更替果有事故¶
<pb:KR2f0040_WYG_042-48b>¶
　方與另補各營操演教習武藝專備聽征之用其團¶
　營雜項差役併各處做工拽木等項止許於三大營¶
　揀存數内撥用仍查照𢎞治十一年十月内兵部為¶
　修武備以壯國威事題准事例團營軍士並不得差¶
　撥如此則軍皆精壯而威武無不振之患矣¶
一惜馬照得團營馬匹乃朝廷武備大計所闗軍士領¶
　養之後多致瘦損倒死此馬出自小民膏脂今處之¶
　輕如草芥誠為可惜臣等㑹看得馬之瘦死其故有¶
<pb:KR2f0040_WYG_042-49a>¶
　三草料不足一也給領失宜二也餧養無法三也何¶
　謂草料不足查得團營馬匹有曰存操者自四月起¶
　至九月終止有料無草有曰下場者自四月起至九¶
　月終止無料無草惟十月入操之後至三月終止二¶
　項之馬俱有料而所給之草又俱止三箇月以一年¶
　計之存操之馬俱有料而無草者九箇月似料彀而¶
　草不足下場之馬止得半年之料而無草亦九箇月¶
　似草與料皆為不足夫馬給於官非著已之物自備¶
<pb:KR2f0040_WYG_042-49b>¶
　草料乃切身之苦雖得過軍士猶不肯陪錢以養馬¶
　况貧難之軍自給不暇安能念及於公家之畜哉無¶
　怪乎在營之馬日惟饑瘦而多斃矣此情甚真此理¶
　甚明無難知者而該部每以舊例止之夫法難執一¶
　事有時措祖宗以來諸司之例隨時而變者亦多矣¶
　即如下場之馬𢎞治以前尚隨場牧放今草場半為¶
　田畝而民間納租銀矣營馬隨便牧放而軍士不出¶
　京城矣其牧馬之資非軍士自備而何所出哉此時¶
<pb:KR2f0040_WYG_042-50a>¶
　猶執下場採青之例豈非名實相背而近於膠柱之¶
　政乎官以非事例而不肯給軍以非著已而不肯賠¶
　則夫無所足食之馬惟曰俟其斃而已則馬之為命¶
　豈不寃哉且一馬之價小民解俵到京所費無慮三¶
　四十兩而乃吝此數月草料以致瘦死是所惜者一¶
　倍之利而所失者數十倍之多豈非顛越之算盖以¶
　掌馬者權不及財掌財者意不急馬各競其職以為¶
　勝故如是耳使通作一家幹事則草料馬匹皆切已¶
<pb:KR2f0040_WYG_042-50b>¶
　之物必酌事體之輕重分别利害之多寡而行之豈¶
　肯惜些小草料之費而致傷數十兩之多之馬哉伏¶
　乞勅下户部再行計處合無將存操馬匹再添三箇¶
　月之草按月給籌半根六箇月共十二根下場馬匹¶
　再添六箇月之料三箇月之草通融放給亦可彀一¶
　年之用再照兵部團營草場乃為牧馬而設今所收¶
　租銀以之養馬乃為本等今則牧貯太僕寺為買馬¶
　之用似為不倫且自嘉靖七年題准之後至嘉靖十¶
<pb:KR2f0040_WYG_042-51a>¶
　二年共該六年毎年租銀八千四百五十六兩三分¶
　八釐二絲六年共該五萬七百三十六兩二錢二分¶
　九釐二絲至今並無分毫徵解到寺豈非怠緩乾没¶
　重傷國課乎合無兵部再行計處今後草場租銀該¶
　部定委廉能官員㑹同州縣官依期徵收完日通解¶
　户部以備營馬草料不敷之用臣等又查得薊霸二¶
　州牧馬未開地土薊州尚有地七百二十三頃九十¶
　七畝五分霸州尚有地五千二百四十頃二畝二分¶
<pb:KR2f0040_WYG_042-51b>¶
　四釐四毫五絲若再通行召民佃納毎畝照舊收租¶
　銀三分二項一年共該租銀二萬六千三百四十八¶
　兩六錢三分三釐二絲通為給軍養馬之數亦足以¶
　助户部料草之費似為便宜何謂給領失宜軍士家¶
　道頗過則住居必有房屋付之養馬草料必不短少¶
　頓置必不暴露今各營軍士家道得過者以領馬為¶
　累賄賂人情百方買脱僥倖差撥務取輕閒富者既¶
　不領馬所領必及於貧此等貧軍賃房而居待糧而¶
<pb:KR2f0040_WYG_042-52a>¶
　食賃房則馬必無栖止而露地以居露居則雨雪之¶
　來無以遮蔽而馬苦矣待糧則食必無餘而自養不¶
　足不足則草料之資反以養人而馬饑矣馬苦而饑¶
　欲其不瘦損而斃也得乎合無兵部再行計處差官¶
　㑹同㸃軍科道官將三大營並團營軍士從公查審¶
　但係得過之家通行審出將賃房貧軍所領之馬一¶
　一交與領養如此庶馬皆得所不致損傷以為便宜¶
　何謂餧養無法軍士闗出草料散在各處從其自養¶
<pb:KR2f0040_WYG_042-52b>¶
　莫能查稽中間畏法之人愛惜馬匹餧以實草實料¶
　其馬始終臕壯無他病損有等奸頑之徒未闗本色¶
　則已賣籌於人闗到折色徒為自食之具而馬惟啖¶
　以酒糟切以酒糟性熱而味惡性熱則能生瘡而傷¶
　氣味惡則不作臕而損力雖强壯之馬數月之後即¶
　致羸病不堪騎操甚者不能食糟因之而斃雖有比¶
　較肥瘦之令終無以察其草料之實若不制以餧養¶
　之法終莫能救其害馬之弊臣等查得在營每一把¶
<pb:KR2f0040_WYG_042-53a>¶
　總下所屬之馬有百匹者有七八十匹者中間有上¶
　臕者有中臕者有無臕者除上臕中臕聽其自養不¶
　計外其無臕之馬合無兵部再行㸃軍科道等官盡¶
　行揀出馬留在家調養軍仍赴營操練每一把總下¶
　各㑹集一處或街或巷或空地毎日申酉二時把總¶
　官親至其處一一㸃視皆以熟料細草餧之餧畢各¶
　散臣等亦不時差人驗視夜間聽其自養一兩月之¶
　後㸃軍科道官驗有臕息者免其㑹餧其有臕自養¶
<pb:KR2f0040_WYG_042-53b>¶
　者科道官仍行嚴禁不得餧以酒糟若被地方兩隣¶
　告發或在營驗出皆送法司問罪如此則瘦馬有處¶
　而軍士知警以為便宜再照聽征馬匹雖大邊情調¶
　遣多不過二萬之數再有萬匹存營操守亦足彀用¶
　倘事勢𦂳急猶有各州縣寄養備用馬匹二萬隣近¶
　易取若軍士堪養馬者數少亦不必濫給合無兵部¶
　再行計處將團營聽征馬匹擬為定數若干毎遇事¶
　故倒失五百匹以上行太僕寺兑給一次以為常規¶
<pb:KR2f0040_WYG_042-54a>¶
　如此不但愛惜馬匹性命而户部草料之費亦可以¶
　節省矣¶
一訓練古語云教士三萬横行天下故齊桓有節制之¶
　兵秦之鋭士不敢當岳飛五百背嵬之軍烏珠巨萬¶
　不能敵由是觀之兵必教成而後可以勝敵矣使士¶
　馬精壯而武藝不熟則臨敵無可恃之能對壘乏敢¶
　戰之氣安望其出竒致勝以禦侮哉此訓練之法所¶
　不可缺也臣等㑹看得團營操練舊規除下營走陣¶
<pb:KR2f0040_WYG_042-54b>¶
　法度整齊進退可觀旗幟金鼓號令俱有節制及累¶
　年在營舊軍武藝頗習堪備征調無議外但今新選¶
　之後與各營新補户丁皆係未曾操練軍士其數尚¶
　多若不嚴立賞罰時加比較揀選雖精徒為無用查¶
　得大明㑹典載有教練軍士之法凡騎卒必善騎射¶
　及鎗刀步卒必善弓弩及鎗刀凡射十二箭六箭逺¶
　可到近可中者為試中逺可到以一百二十步近可¶
　中以五十步凡用鎗刀以進退習熟為試中臣等以¶
<pb:KR2f0040_WYG_042-55a>¶
　為自今以後各營該操五日之内三日教習二日操¶
　演教習之日不得仍舊射箭九回落旗而散各該把¶
　總管隊等官督令各色馬步教師一一指授方法如¶
　何挽弓如何發矢如何馳馬如何滚刀戈矛牌銃無¶
　不教習以多為能不拘回數黎明從事辰未方散不¶
　中式者當時責治治已再教務使合式乃巳此後二¶
　日操演調隊比較仍依舊規夫教習不倦則藝騎精¶
　趫藝騎精趫則膽氣增倍膽氣增倍則遇敵不懼遇¶
<pb:KR2f0040_WYG_042-55b>¶
　敵不懼則能以少擊衆以精制强更以諳曉韜畧之¶
　将御之則或正或竒隨所頥指呼吸變化動中機宜¶
　又何敵有不克者哉其號頭把總管隊等官督教一¶
　年之外臣等㑹同兵部堂上官試驗以其所管軍士¶
　試中為率不治六分以上者奏請罰治其試中軍士¶
　算及八分以上者公同㑹舉陞賞推用每二年一次¶
　舉行如此庶營操著實而兵皆練習可用矣¶
　　戰陳之法(丘濬/)¶
<pb:KR2f0040_WYG_042-56a>¶
臣按西漢㑹稽郡治在今蘇州則吳之海舟可通閩久¶
矣臣嘗因是而通考天下之海道觀秦運負海粟以給¶
北邊及吳徐承帥舟師將自海道入齊漢武伐東越亦¶
自㑹稽以舟師入閩則燕可至齊齊可至吳吳可至閩¶
盖自秦以前則已通行矣然吳既可至閩閩之至廣尤¶
易易然臣於制國用條嘗請復元人海運今日誠能用¶
軍三四萬人舟四五千艘由海道漕運因而教以水戰¶
則東可以制朝鮮南可以制交阯噫當元盛時而知為¶
<pb:KR2f0040_WYG_042-56b>¶
此備則張士誠方國珍豈敢稱亂哉惜乎當時惟以運¶
糧而不習水戰¶
　　簡閲之教(丘濬/)¶
臣按教閲之法備於周禮在春夏有振旅茇舎之制在¶
秋冬有治兵大閲之制中春振旅王執路鼓中秋治兵¶
王載太常盖一嵗四嵗之教天子再臨焉文武無二道¶
六禮之中軍居其一我國家凡百禮制皆古典獨於軍¶
禮所謂簡衆講武者缺焉嵗時雖有教閲然止是命將¶
<pb:KR2f0040_WYG_042-57a>¶
肄習坐作進退之節而車駕不親臨請下禮官講究周¶
禮及漢唐宋遺制本開元禮儀注而增損之以為一代¶
講武之禮每嵗冬月一行以復古禮以講武事以作士¶
氣以備一代之制¶
　　論將才(李堂/)¶
國家制兵有三曰京營曰外衛曰邊兵而統領成功則¶
在乎將將者三軍之司命也承平日久内恬外嬉京營¶
之團哨外衛之操直邊兵之戰守咸以防變禦侮而已¶
<pb:KR2f0040_WYG_042-57b>¶
然蠻夷冦賊不免為憂而四邉之患北人為劇自遼陽¶
至闗陜西北三邊屯聚宿兵重將者亘數千里常敵隨¶
宜䇿應爾敵重勢勍則請京兵以益之盖居重馭輕統¶
屬相應也然亦有内變不足而動京軍京軍不支而調¶
邊兵者非為兵有定制将乏實才乎軍政簡推臺省保¶
舉司馬考覈詳且精矣近年武舉設科參合格例而彚¶
萃其全凡京外邊圉衛所武軍官生衿珮騎弁之士克¶
稱行止操為吏能文藝才業勇畧者兼舉無遺中式官¶
<pb:KR2f0040_WYG_042-58a>¶
生遞遷直至將帥真昭代之竒㑹也又何加哉然腹裏¶
之弱邊疆之精固非異其人也習惰與簡練不同爾誠¶
使操之於邊圉用之於内地激懦起孱使惰者閑而怯¶
者奮非將才之儲乎近年流賊之變擾郡邑動京師無¶
城者奔有城者棄衛軍倒刃京軍披靡至調邊将統邊¶
兵追逐嵗月而後幸㨗焉良可慮矣正徳初科執議者¶
有見於此以武舉中式官生送邊操備将敭歴其才試¶
以績效而後用之非無謂也而或者謂其情出於私遂¶
<pb:KR2f0040_WYG_042-58b>¶
尼不行茍以公心行公制又何議哉¶
　　論時政書(何喬新/)¶
去嵗周僉憲回承寄蓍草今秋歐陽知縣來又辱華翰¶
僕逺宦炎荒無足齒錄而閣下惓惓不遐遺非篤於同¶
年同鄉之誼克爾耶僕居閩五年矣徳薄材劣無禆聖¶
時殊以為愧而來書奬譽太過益增慙靦八閩自沙尤¶
之變以來民桀驁下陵上賤犯貴相帥成風而强宗大¶
族依慿城社暴横尤甚盖吾江右所無也郡縣吏寧違¶
<pb:KR2f0040_WYG_042-59a>¶
上司之令而不敢違勢家一言以為上司不過督責勢¶
家能陷以重罪故也凡為政者脂韋媕婀輒得美譽不¶
再嵗而遷否則怨誹紛紛或因以得罪僕不能隨俗浮¶
沈一切繩之以法桀驁之風雖少戢已不勝謗讟矣然¶
謗與譽奚足恤哉僕之所慮有大於此者焉天下日入¶
於弊而未知所以捄之之方此大可慮也我朝懲前代¶
藩鎮之弊以都司典兵布政司理民按察司執法凡軍¶
戎調發之政布按二司不得專非有符驗都司亦不聽¶
<pb:KR2f0040_WYG_042-59b>¶
調也夫軍所以能前却之者恃有三尺法耳一旦有事¶
白刃臨其身厚利誘其心三尺法能制之耶愚以為宜¶
稍變舊制特詔布政使按察使兼典戎政而妙選勇畧¶
素著者為都指揮使少寛擅興之法緩急調發二司得¶
以專之不由中制庶可以防患於未然宜捄尾大不掉¶
之弊焉古之善觀國者不觀其國勢之强弱而觀其用¶
人之賢否今之用人賢歟否歟愚不能知但見陞一官¶
進一秩士論輒譁然曰某以親舊當道而得之或曰某¶
<pb:KR2f0040_WYG_042-60a>¶
以通書政府而得之或曰某以納賄權門而得之僕始¶
聞之以為人言不可信徐而察之巧宦者率皆超擢自¶
守者徃徃淪棄亦不能不信也夫平居之時既徇利以¶
進身多事之秋肯捐身以報國乎不待智者可知也愚¶
切謂當崇奬恬退之士抑逺奔競之徒以共振名教於¶
風頺俗靡之際夫知人固未易大抵剛介寡合者君子¶
也善柔易親者小人也於此察之十得七八矣果君子¶
歟拔而用之不必親也不必故也不必識其面也果小¶
<pb:KR2f0040_WYG_042-60b>¶
人歟黜而退之親不可昵也讐不可避也羣言交屬不¶
可徇也如此處之庶幾有招之不來麾之不去之士出¶
焉此二者時弊之大者也閣下官為學士職號論思時¶
政之孰得孰失人材之孰賢孰否知之素矣經筵進講¶
之餘宜從容陳之使天下隂受其賜可也昔歐陽永叔¶
司馬君實為翰林學士所論奏者豈徒發揮經義而已¶
哉舎二公而他取法焉非僕所望於閣下也尊兄少保¶
先生實秉國鈞古人有政將及子可不預慮而熟圖之¶
<pb:KR2f0040_WYG_042-61a>¶
邪閣下試觀今日治歟否歟在廷者孰為李綱張浚歟¶
居方面者孰為宗澤張所歟緩急可倚者誰歟臨難不¶
易節者誰歟茍此數者未有其人抱火積薪殆未足喻¶
也乞留意焉狂瞽之言不識當否恃愛妄發幸乞恕之¶
不宣¶
　　京輔之屯一(丘濬/)¶
臣按自古建都者皆於四近之地立為輔郡所以為京¶
師屏翰也漢以京兆左馮翊右扶風為三輔唐亦以華¶
<pb:KR2f0040_WYG_042-61b>¶
州同州鳯翔為輔而宋初未遑建立至於徽宗時亦於¶
畿郡立為四輔焉每輔則屯兵二萬人為額我朝建國¶
江南於鳯陽屯重兵凡京師軍皆散於江北滁和等處¶
為屯田雖不名輔而儼然有蕃屏之意太宗皇帝自北¶
平入正大統遂建都於此其初猶以行在為名而立一¶
行部以總之其後徧立五府六部大小衙門如舊制凡¶
京衛之兵皆分其半以來并起江南富民以實之而去¶
其行在之名則是萬萬年不拔之基永定於此矣然而¶
<pb:KR2f0040_WYG_042-62a>¶
畿甸之間猶未有輔郡盖有待也臣按漢唐宋之輔郡¶
皆因郡治而立至今之建置則以形勝要害為固盖漢¶
唐都長安宋都汴梁皆去邊地遼逺非若我朝都燕則¶
自以都城為北邊捍蔽北最近而東次之西又次之而¶
南為最逺焉請如漢唐宋故事立為輔郡以宣府為北¶
輔因其舊而加以藩守之軍俾守國之北門其東也以¶
永平為輔以守松亭一帶闗隘及扼遼庄要害其西也¶
以易州為輔(或真/定)以守紫荆一帶闗隘其南則以臨清¶
<pb:KR2f0040_WYG_042-62b>¶
為輔坐鎮閘河而總扼河南山東之衝又自此而南屯¶
兵于徐州以通兩京之咽喉每處屯重兵一二萬量其¶
輕重緩急以多寡其數罷兩直𨽻河南山東上京操備¶
班軍因近屯守以為京師之屏蔽遇京師有事則調發¶
焉夫自古為國者必固外以蔽内居重以馭輕譬則人¶
之家居必有藩籬墻壁然後堂室堅固内呼而外應若¶
設闗捩然有所動於中而四面之機畢應之然後盜之¶
利吾財者不敢輕侵犯焉近年以來起調兩直𨽻河南¶
<pb:KR2f0040_WYG_042-63a>¶
山東軍赴京上班操備半年一替方其新班既起而舊¶
班未回城池雖設而隊伍空缺者有之幸而無事則巳¶
萬一有不逞之徒乗虚為亂將何以支持之倘立為輔¶
郡因近屯守則軍士遂室家之願而生息日蕃國家省¶
轉輸之勞而調發易集邊方足禦備之具而闗隘有守¶
如此則都城鞏固宗社奠安矣萬一臣言可采見之施¶
行其於國計不為無補¶
　　郡國之守(丘濬/)¶
<pb:KR2f0040_WYG_042-63b>¶
臣按前代州兵皆無定制或以土民自守或以禁兵出¶
屯或選自户籍或出自召募或因有警而民團結皆是¶
因其土地之宜隨其民俗之便或多或少或廢或置不¶
惟無常制亦無常數惟我國家自平定之初則立為衛¶
所以䕶衛州縣衛必五所所必千軍而又分藩列閫以¶
總制之而有都衛之設其後也改都衛為都指揮使司¶
文武並用軍民相安百有餘年其視漢唐宋之制可謂¶
大備矣然承平日久兵備不能無弛軍伍不能無缺舊¶
<pb:KR2f0040_WYG_042-64a>¶
制遇有缺伍衛所差旗軍於其原籍徑行勾補而其流¶
弊乃至所勾至者反少於所遣之人得不償失於是用¶
言者計每嵗分遣御史清勾然亦徒有其名無益於事¶
近有建言欲稽御史所勾之數以為黜陟然亦徒害平¶
民無益軍政臣嘗考歴代之制皆是草創之初軍伍數¶
少而其末乃有冗濫之失惟我朝則是先多而後少何¶
也前代之制率因一時而隨事制宜惟我聖祖則斟酌¶
古今立為一代之制使子孫百世遵守焉方其初制為¶
<pb:KR2f0040_WYG_042-64b>¶
軍伍也内地多是抽丁垜集邊方多是有罪謫戍嵗月¶
既久奸弊日滋或改換姓名或變亂版籍或潛行析户¶
或私自分居彼此相隠上下相䝉遂至巻簿難清挨究¶
無迹其間丁盡户絶者固亦有之而正户固在旁累他¶
人者亦不能無也為今之計乞勅兵部通行清理凡天¶
下都司衛所俱要造冊開具本衛州縣原設額數若干¶
見今實在若干缺伍若干不問存亡備細開造具其籍¶
貫及充軍緣由仍行户部行下天下布政司若府州縣¶
<pb:KR2f0040_WYG_042-65a>¶
亦要造冊開具各州縣軍户若干見在充當者若干挨¶
無名籍者若干彼此照對以見其實在之數其衛所見¶
在食糧者若干缺伍不補者若干兵部𩔖以奏聞㑹文¶
武大臣集議所缺必設何法然後得軍伍足數以復國¶
初之舊必須不拂民情而致其生怨不為民害而激其¶
生變講明根究至再至三然後見之施行如此則僉論¶
之中必有良法善計不徒然也夫天下之事譬如器用¶
然有新必有舊而壊者又為之新製則其用不窮矣今¶
<pb:KR2f0040_WYG_042-65b>¶
日之軍伍可謂舊而壊矣失今而不為之制吾恐日甚¶
一日積而至於無餘一旦有事而必欲用之倉卒之際¶
其将噬臍無及矣國家大事莫大於戎國歩之安危所¶
係運祚之修短所闗誠不可不加之意也彼為具臣者¶
不為逺慮其意只欲茍具目前以貽其責於後人盖以¶
官非世有故也若夫聖明之主承列聖之鴻業以傳之¶
萬萬世之聖子神孫烏可不為之逺慮哉唐人有言凡¶
此蔡功惟斷乃成彼淮蔡之土宇一州耳固不可無斷¶
<pb:KR2f0040_WYG_042-66a>¶
矧此丕丕之基萬方之廣億萬年之久其所以軫當宁¶
之深念法乾造之雄斷者又當何如哉臣不勝惓惓¶
　¶
　¶
　¶
　¶
　¶
　¶
<pb:KR2f0040_WYG_042-66b>¶
　¶
　¶
　¶
　¶
　¶
　¶
　¶
　名臣經濟錄巻四十二¶
